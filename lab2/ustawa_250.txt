



Dz.U. z 1998 r. Nr 144, poz. 930
                                       
                                       
                                       
                                       
                                    USTAWA
                          z dnia 20 listopada 1998 r.
                                       
         o zryczałtowanym podatku dochodowym od niektórych przychodów
                        osiąganych przez osoby fizyczne
                                       
                                  Rozdział 1
                                Przepisy ogólne
                                       
                                    Art. 1.
Ustawa reguluje opodatkowanie zryczałtowanym podatkiem dochodowym niektórych
przychodów (dochodów) osiąganych przez osoby fizyczne prowadzące pozarolniczą
działalność gospodarczą oraz przez osoby duchowne.
                                       
                                    Art. 2.
1. Osoby fizyczne osiągające przychody z pozarolniczej działalności
  gospodarczej opłacają zryczałtowany podatek dochodowy w formie:
   1) ryczałtu od przychodów ewidencjonowanych,
   2) karty podatkowej.
2. Osoby duchowne, prawnie uznanych wyznań, opłacają zryczałtowany podatek
  dochodowy od przychodów osób duchownych.
3. Wpływy z podatku dochodowego opłacanego w formie ryczałtu od przychodów
  ewidencjonowanych oraz zryczałtowanego podatku dochodowego od przychodów
  osób duchownych stanowią dochód budżetu państwa.
4. Wpływy z karty podatkowej stanowią dochody gmin.
                                       
                                    Art. 3.
Przychodów (dochodów) opodatkowanych w formach zryczałtowanych nie łączy się z
przychodami (dochodami) z innych źródeł podlegającymi opodatkowaniu na
podstawie ustawy z dnia 26 lipca 1991 r. o podatku dochodowym od osób
fizycznych (Dz. U. z 1993 r. Nr 90, poz. 416 i Nr 134, poz. 646, z 1994 r. Nr
43, poz. 163, Nr 90, poz. 419, Nr 113, poz. 547, Nr 123, poz. 602 i Nr 126,
poz. 626, z 1995 r. Nr 5, poz. 25 i Nr 133, poz. 654, z 1996 r. Nr 25, poz.
113, Nr 87, poz. 395, Nr 137, poz. 638, Nr 147, poz. 686 i Nr 156, poz. 776, z
1997 r. Nr 28, poz. 153, Nr 30, poz. 164, Nr 71, poz. 449, Nr 85, poz. 538, Nr
96, poz. 592, Nr 121, poz. 770, Nr 123, poz. 776, Nr 137, poz. 926, Nr 139,
poz. 932-934 i Nr 141, poz. 943 i 945 oraz z 1998 r. Nr 66, poz. 430, Nr 74,
poz. 471, Nr 108, poz. 685 i Nr 117, poz. 756), zwanej dalej "ustawą o podatku
dochodowym".
                                       
                                    Art. 4.
Użyte w ustawie określenia oznaczają:
   1) działalność usługowa - pozarolniczą działalność gospodarczą, której
     przedmiotem są czynności zaliczone do usług, zgodnie z Polską
     Klasyfikacją Wyrobów i Usług, wprowadzoną rozporządzeniem Rady Ministrów
     z dnia 18 marca 1997 r. w sprawie Polskiej Klasyfikacji Wyrobów i Usług
     (PKWiU) (Dz.U. Nr 42, poz. 264), z zastrzeżeniem pkt 2 - 4,
   2) działalność gastronomiczna - usługi związane z przygotowaniem posiłków
     oraz sprzedażą posiłków i towarów,
   3) działalność usługowa w zakresie handlu - sprzedaż w stanie nie
     przetworzonym nabytych uprzednio produktów (wyrobów) i towarów, w tym
     również takich, które zostały przez sprzedawcę zapakowane lub rozważone
     w mniejsze opakowania albo rozlane w butelki, puszki lub mniejsze
     pojemniki,
   4) działalność usługowa w zakresie obnośnego i obwoźnego handlu - sprzedaż
     detaliczną towarów ze skrzyni, walizy, kosza, z samochodu, wozu konnego
     albo w inny sposób przenoszonych lub przewożonych z miejsca na miejsce,
   5) działalność wytwórcza - działalność, w wyniku której powstają nowe
     wyroby, w tym również sprzedaż wyrobów własnej produkcji, prowadzoną
     przez podatnika,
   6) towary - towary handlowe, surowce i materiały podstawowe, z tym że:
       a) towarami handlowymi są towary (wyroby) zakupione z przeznaczeniem do
        dalszej odprzedaży w stanie nie przetworzonym,
       b) surowcami i materiałami podstawowymi są materiały, które w procesie
        produkcji lub przy świadczeniu usług stają się główną substancją
        gotowego wyrobu; do materiałów podstawowych zalicza się również
        materiały stanowiące część składową (montażową) wyrobu lub ściśle z
        wyrobem złączone, z tym że za surowce i materiały podstawowe nie
        uważa się paliw i olejów zużywanych w transporcie,
   7) dowody zakupu - otrzymane faktury, rachunki, paragony, dowody
     wewnętrzne oraz opis otrzymanego towaru; do udokumentowania zakupów
     towarów stosuje się odpowiednio przepisy dotyczące prowadzenia
     podatkowej księgi przychodów i rozchodów,
   8) karty przychodów - indywidualne (imienne) karty przychodów pracowników
     prowadzone przez podatników dokonujących pracownikom wypłat należności
     ze stosunku pracy, o których mowa w art. 12 ustawy o podatku dochodowym,
   9) podatek dochodowy na ogólnych zasadach - podatek dochodowy od osób
     fizycznych opłacany przy zastosowaniu podstawy obliczania podatku, o
     której mowa w art. 26 ustawy o podatku dochodowym i skali, o której mowa
     w art. 27 ustawy o podatku dochodowym,
  10) księgi - księgi rachunkowe albo podatkową księgę przychodów
     i rozchodów, prowadzone na zasadach określonych w odrębnych przepisach,
  11) gospodarstwo rolne - gospodarstwo rolne w rozumieniu przepisów
     o podatku rolnym.
                                       
                                    Art. 5.
Podatnicy opodatkowani na zasadach określonych w ustawie nie mają obowiązku
prowadzenia ksiąg, chyba że przepisy ustawy stanowią inaczej.
                                       
                                  Rozdział 2
                    Ryczałt od przychodów ewidencjonowanych
                                       
                                    Art. 6.
1. Opodatkowaniu ryczałtem od przychodów ewidencjonowanych, z zastrzeżeniem
  art. 8, podlegają przychody z pozarolniczej działalności gospodarczej, o
  których mowa w art. 14 ustawy o podatku dochodowym, w tym również gdy
  działalność ta jest prowadzona w formie spółki cywilnej osób fizycznych,
  zwanej dalej "spółką".
2. Opodatkowaniu ryczałtem od przychodów ewidencjonowanych podlegają również
  przychody:
   1) rolników prowadzących gospodarstwo rolne:
       a) ze sprzedaży piasku, żwiru, kamieni, gliny, glinki, torfu i innych
        minerałów wydobywanych z gruntów wchodzących w skład gospodarstwa
        rolnego,
       b) z usług świadczonych osobiście lub z udziałem członków rodziny
        pozostających we wspólnym gospodarstwie domowym w zakresie przewozu
        mleka do punktów skupu, zrywki i wywozu drewna z lasu do punktów
        przeładunkowych oraz przewozu uczniów do szkół,
       c) z usług o charakterze agrotechnicznym i przewozowym, świadczonych na
        rzecz kół łowieckich,
   2) osób fizycznych z tytułu świadczenia usług hotelarskich, polegających
     na wynajmie pokoi gościnnych i domków turystycznych, w tym również
     takich usług połączonych z wydawaniem posiłków, jeżeli łączna liczba
     pokoi, w tym także w domkach turystycznych, nie przekracza 12,
   3) osób fizycznych z działalności gospodarczej w zakresie wytwórczości
     ludowej i artystycznej, wykonywanej osobiście lub z udziałem członków
     rodziny pozostających we wspólnym gospodarstwie domowym, jeżeli:
       a) sprzedają wytwarzane przez siebie wyroby lub świadczą usługi w
        zakresie wytwórczości ludowej lub artystycznej wyłącznie na rzecz
        osób prawnych i innych jednostek organizacyjnych nie mających
        osobowości prawnej oraz osób fizycznych będących przedsiębiorcami; na
        równi z usługami traktuje się wytwarzanie wyrobów o charakterze
        ludowym i artystycznym z materiałów powierzonych oraz naprawę tych
        wyrobów,
       b) ze sprzedaży wyrobów lub świadczenia usług osiągają przychody
        w kwocie nie przekraczającej 40.000 zł rocznie,
       c) założą książkę zamówień.
3. Wytwórczością ludową i artystyczną, o której mowa w ust. 2 pkt 3, jest
  działalność polegająca na wytwarzaniu wyłącznie w sposób rękodzielniczy,
  przy zastosowaniu obróbki maszynowej jedynie do wstępnej obróbki surowca,
  wyrobów zakwalifikowanych przez komisje etnograficzno-artystyczne
  Stowarzyszenia Twórców Ludowych, Fundacji "Cepelia" - Polska Sztuka i
  Rękodzieło oraz Fundacji Ochrony i Rozwoju Twórczości Ludowej, których
  wykaz stanowi załącznik nr 1 do ustawy.
4. Podatnicy opłacają w roku podatkowym ryczałt od przychodów
  ewidencjonowanych z działalności wymienionej w ust. 1, jeżeli:
   1) w roku poprzedzającym rok podatkowy:
       a) uzyskali przychody z tej działalności prowadzonej wyłącznie
        samodzielnie, w wysokości nie przekraczającej 400.000 zł, lub
       b) uzyskali przychody wyłącznie z działalności prowadzonej w formie
        spółki, a suma przychodów wspólników spółki z tej działalności nie
        przekroczyła kwoty 400.000 zł,
   2) rozpoczną wykonywanie działalności w roku podatkowym i nie korzystają z
     opodatkowania w formie karty podatkowej - bez względu na wysokość
     przychodów.
5. Jeżeli podatnik w roku poprzedzającym rok podatkowy prowadził działalność
  samodzielnie, a także w formie spółki, opłaca w roku podatkowym ryczałt od
  przychodów ewidencjonowanych:
   1) odrębnie z działalności wykonywanej samodzielnie i odrębnie
     z działalności wykonywanej w formie spółki, gdy spełnia warunki
     określone w ust. 4 pkt 1, albo
   2) z działalności wykonywanej samodzielnie, gdy spełnia warunek określony
     w ust. 4 pkt 1 lit. a), a z działalności wykonywanej w formie spółki gdy
spełnia warunek określony w ust. 4 pkt 1 lit. b).
6. Ryczałt od przychodów ewidencjonowanych opłacają również podatnicy, którzy
  w roku poprzedzającym rok podatkowy prowadzili działalność samodzielnie lub
  w formie spółki, z której przychody były opodatkowane wyłącznie w formie
  karty podatkowej, lub za część roku były opodatkowane w formie karty
  podatkowej i za część roku na ogólnych zasadach, a łączne przychody w roku
  poprzedzającym rok podatkowy nie przekroczyły kwoty 400.000 zł; w tych
  przypadkach przychody opodatkowane w formie karty podatkowej oblicza się
  wyłącznie na podstawie wystawionych faktur lub rachunków. Do podatników
  tych stosuje się odpowiednio przepisy ust. 4 i 5.
                                       
                                    Art. 7.
1.  Do  podatników  rozpoczynających działalność w roku podatkowym,  którzy  w
  poprzednim   roku  podatkowym  nie  prowadzili  działalności,  opodatkowanie
  ryczałtem  od  przychodów ewidencjonowanych stosuje się  od  dnia  uzyskania
  pierwszego  przychodu.  W przypadku nowo utworzonej  spółki  za  rozpoczęcie
  działalności uważa się datę uzyskania pierwszego przychodu przez tę spółkę.
2. Nie stanowi rozpoczęcia działalności w roku podatkowym:
   1) całkowita lub częściowa zmiana branży lub przedmiotu działalności,
   2) zmiana umowy spółki lub zmiana wspólnika.
                                       
Art. 8.
1. Przepisów rozdziału 2, z wyjątkiem art. 6 ust. 2, nie stosuje się do
  podatników:
   1) opłacających podatek w formie karty podatkowej na zasadach określonych
     w rozdziale 3,
   2) korzystających, na podstawie odrębnych przepisów, z okresowego
     zwolnienia od podatku dochodowego,
   3) osiągających w całości lub w części przychody z tytułu:
       a) prowadzenia aptek,
       b) działalności w zakresie udzielania pożyczek pod zastaw (prowadzenia
        lombardów),
       c) działalności w zakresie kupna i sprzedaży wartości dewizowych,
       d) wykonywania wolnych zawodów,
       e) świadczenia usług wymienionych w załączniku nr 2 do ustawy, z
        zastrzeżeniem ust. 4,
   4) wytwarzających wyroby opodatkowane podatkiem akcyzowym, na podstawie
     odrębnych przepisów,
   5) podejmujących wykonywanie działalności w roku podatkowym:
       a) po zmianie działalności wykonywanej samodzielnie na działalność
        prowadzoną na imię obojga małżonków, w tym także w formie spółki z
        małżonkiem,
       b) po zmianie działalności wykonywanej na imię obojga małżonków, w tym
        także w formie spółki z małżonkiem, na działalność prowadzoną
        samodzielnie przez jednego lub każdego z małżonków,
       c) po zmianie działalności wykonywanej samodzielnie przez małżonka, na
        działalność prowadzoną samodzielnie przez drugiego małżonka
    - jeżeli małżonek lub małżonkowie, na imię których prowadzona była
     działalność przed zmianą, opłacali z tej działalności podatek dochodowy
     na ogólnych zasadach,
   6) rozpoczynających działalność samodzielnie lub w formie spółki, jeżeli
     podatnik lub co najmniej jeden ze wspólników, przed rozpoczęciem
     działalności w roku podatkowym lub w roku poprzedzającym rok podatkowy,
     wykonywał w ramach stosunku pracy lub spółdzielczego stosunku pracy
     czynności wchodzące w zakres działalności podatnika lub spółki.
2. Jeżeli podatnicy, wymienieni w ust. 1 pkt 6, nie zamierzają wykonywać
  działalności na rzecz byłych lub obecnych pracodawców, mogą do dnia
  rozpoczęcia działalności, o którym mowa w art. 7, zawiadomić urząd skarbowy
  właściwy według miejsca zamieszkania podatnika o korzystaniu z
  opodatkowania w formie ryczałtu od przychodów ewidencjonowanych. W
  przypadku, gdy podatnik lub spółka dokona sprzedaży towarów handlowych lub
  wyrobów, lub uzyska przychody ze świadczenia usług na rzecz byłego lub
  obecnego pracodawcy, traci prawo do ryczałtu od przychodów
  ewidencjonowanych i poczynając od dnia uzyskania tego przychodu do końca
  roku podatkowego opłaca podatek dochodowy na ogólnych zasadach.
3. Jeżeli podatnik w roku poprzedzającym rok podatkowy nie uzyskał przychodu
  z działalności, o której mowa w ust. 1 pkt 3 i 4, traci w roku podatkowym
  prawo do opodatkowania w formie ryczałtu od przychodów ewidencjonowanych
  z dniem uzyskania przychodów z tych rodzajów działalności i od tego dnia
  opłaca podatek dochodowy na ogólnych zasadach.
4. Nie wyłącza opodatkowania w formie ryczałtu od przychodów
  ewidencjonowanych osiąganie dodatkowo przychodów z najmu, podnajmu,
  dzierżawy, poddzierżawy oraz z innych umów o podobnym charakterze.
5. Przychody, o których mowa w ust. 4, podlegają odrębnemu opodatkowaniu
  podatkiem dochodowym na ogólnych zasadach.
                                       
                                    Art. 9.
1. Podatnik może zrzec się opodatkowania w formie ryczałtu od przychodów
  ewidencjonowanych za dany rok podatkowy. Zrzeczenie może być dokonane nie
  później niż do dnia 20 stycznia roku podatkowego lub do dnia
  poprzedzającego dzień rozpoczęcia działalności, jeżeli podatnik rozpoczyna
  działalność w ciągu roku.
2. Zrzeczenia, o którym mowa w ust. 1, podatnik dokonuje przez złożenie
  urzędowi skarbowemu właściwemu według miejsca zamieszkania podatnika
  pisemnego oświadczenia. W wypadku prowadzenia działalności w formie spółki,
  wszyscy wspólnicy składają wspólne oświadczenie urzędom skarbowym właściwym
  według miejsca zamieszkania każdego ze wspólników.
3. Podatnik jest obowiązany w terminie siedmiu dni od dnia złożenia
#